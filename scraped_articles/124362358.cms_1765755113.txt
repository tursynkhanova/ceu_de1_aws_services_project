[[Language Code: hi]]

नई दिल्‍ली:
आर्टिफिशियल इंटेलिजेंस (एआई) का बूम बड़े फाइनेंशियल बबल का रूप ले चुका है। इसके जल्‍द फटने के आसार हैं। विश्लेषकों का मानना है कि यह बुलबुला डॉट-कॉम बबल से 17 गुना बड़ा है। 2008 के रियल-एस्टेट क्रैश से यह चार गुना विशाल है। कंपनियों ने एआई की क्षमताओं को बढ़ा-चढ़ाकर पेश किया है। इससे बड़े पैमाने पर निवेश हो रहा है। यह स्थिति गंभीर आर्थिक संकट को जन्म दे सकती है। इससे उबरना मुश्किल हो सकता है। भारत भी इससे अछूता नहीं रहेगा। उसके सामने भी कई तरह की चुनौतियां खड़ी होंगी।
मैक्रोस्ट्रेटेजी पार्टनरशिप नाम की इंडिपेंडेंट रिसर्च फर्म ने अपनी रिपोर्ट में यह चिंता जताई है। फर्म के अनुसार, एआई बबल का आकार बहुत बड़ा हो गया है। जूलियन गैरेन और उनकी टीम का मानना है कि कंपनियों ने एआई की असली ताकत को बहुत ज्यादा बढ़ा-चढ़ाकर बताया है। बड़े व्यवसायों में लार्ज लैंग्वेज मॉडल (एलएलएम) को अपनाने की दर में पहले ही गिरावट आने लगी है। जूलियन ने पहले यूबीएस में कमोडिटीज स्ट्रेटेजी टीम का नेतृत्व किया था।
गैरेन ने यह भी कहा कि चैटजीपीटी शायद सीलिंग से टकरा चुका है। उन्होंने बताया कि इसका नया वर्जन पहले के वर्जन की तुलना में दस गुना महंगा है। लेकिन, प्रदर्शन में कोई खास सुधार नहीं दिखाता है। यह स्थिति बताती है कि एआई के विकास में उम्मीद के मुताबिक तेजी नहीं आ रही है।
गंभीर हो सकते हैं आर्थ‍िक नतीजे
इस एआई बूम के कारण गंभीर आर्थिक परिणाम हो सकते हैं। गैरेन ने अपनी रिपोर्ट में चेतावनी दी है। रिपोर्ट कहती है, 'खतरा सिर्फ यह नहीं है कि यह हमें हमारे इन्वेस्टमेंट क्लॉक पर जोन 4 डिफ्लेशनरी बस्ट के क्षेत्र में धकेल देगा, बल्कि यह फेड और ट्रंप प्रशासन के लिए भी अर्थव्यवस्था को इससे बाहर निकालने में मुश्किल पैदा करेगा।' इसका मतलब है कि अगर यह बबल फटता है तो अर्थव्यवस्था में मंदी आ सकती है। सरकार के लिए इसे संभालना बहुत कठिन हो जाएगा।
टीएस लॉम्बार्ड के ग्लोबल मैक्रो के मैनेजिंग डायरेक्टर डारियो पर्किन्स ने भी ऐसी ही चिंताएं जताई हैं। उन्होंने एक इंटरव्यू में कहा कि टेक कंपनियां एआई डेटा सेंटर बनाने के लिए भारी कर्ज ले रही हैं। उन्होंने इस ट्रेंड की तुलना डॉट-कॉम और सबप्राइम मॉर्गेज बबल के समय से की। पर्किन्स ने बताया कि बड़ी टेक कंपनियां इस बात की परवाह नहीं कर रही हैं कि उनके निवेश से कोई रिटर्न मिलेगा या नहीं, क्योंकि वे एक दौड़ में हैं। उन्होंने कहा, 'यकीनन यह अपने आप में एक रेड फ्लैग है।' इसका मतलब है कि कंपनियां मुनाफे से ज्यादा प्रतिस्पर्धा पर ध्यान दे रही हैं, जो एक खतरनाक संकेत है।
शेयर बाजार में ग‍िरावट की आशंका
गोल्डमैन सैक्स के सीईओ डेविड सोलोमन ने भी इस मामले पर चिंता जताई है। उन्होंने इटैलियन टेक वीक कॉन्फ्रेंस में कहा कि उन्हें अगले कुछ सालों में शेयर बाजार में गिरावट की आशंका है। ऐसा इसलिए होगा क्योंकि एआई प्रोजेक्ट्स में भारी मात्रा में पैसा लगाया जा रहा है। उन्होंने कहा, 'मुझे लगता है कि बहुत सारा पैसा लगाया जाएगा जो रिटर्न नहीं देगा और जब ऐसा होगा तो लोग अच्छा महसूस नहीं करेंगे।' सोलोमन ने सीधे तौर पर एआई को बबल नहीं कहा। लेकिन, उन्होंने यह जरूर कहा कि कुछ निवेशक जोखिम के बहुत आगे निकल गए हैं क्योंकि वे उत्साहित हैं जो एक वित्तीय बुलबुले का संकेत है।
अमेजन के सीईओ जेफ बेजोस ने भी इस कॉन्फ्रेंस में स्वीकार किया कि एआई इंडस्ट्री में एक बुलबुला है। हालांकि, उन्होंने यह भी कहा कि एआई मानवता के लिए बड़े फायदे लाएगा। बेजोस ने कहा, 'निवेशकों को इस उत्साह के बीच अच्छे विचारों और बुरे विचारों के बीच अंतर करने में कठिनाई होती है। शायद आज भी ऐसा ही हो रहा है।' इसका मतलब है कि इस समय एआई में निवेश करते समय सही और गलत का चुनाव करना मुश्किल हो रहा है।
विशेषज्ञों का मानना है कि एआई बबल फटने के करीब है। पर्किन्स ने यह भविष्यवाणी नहीं की कि यह कब फटेगा। लेकिन उन्होंने कहा कि यह अपने चरम के करीब है। उन्होंने कहा, 'मैं अब इस चीज को हाथ नहीं लगाऊंगा। हम 1995 की तुलना में 2000 के ज्यादा करीब हैं।' इसका मतलब है कि यह बबल कभी भी फट सकता है और स्थिति 2000 के डॉट-कॉम बबल क्रैश जैसी हो सकती है।
भारत को क्‍या करना होगा?
भारत दुन‍िया से अछूता नहीं है। ऐसे में किसी भी संभावित वैश्विक मंदी या एआई बुलबुले के असर से बचने के लिए भारत को सूझबूझ से काम लेना होगा। सबसे पहले उसे इन्‍फ्रास्‍ट्रक्‍चर और ग्रामीण आय पर सरकारी खर्च जारी रखते हुए घरेलू मांग को बनाए रखना होगा। इससे ग्‍लोबल झटकों का असर घटेगा। दूसरा, एआई के कारण संभावित नौकरी नुकसान से निपटने के लिए बड़े पैमाने पर खासकर आईटी और मैन्‍युफैक्‍चरिंग सेक्‍टर में कौशल विकास कार्यक्रम चलाए जाने चाहिए। तीसरा, देश को हाई वैल्‍यूएशन और अत्यधिक कर्ज वाले स्टार्टअप्स पर नियामक सख्ती बनाए रखनी होगी ताकि एआई बूम किसी आर्थिक बुलबुले में न बदले।